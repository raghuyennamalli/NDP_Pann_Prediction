நந்தாத–ஒருகாலும் அணையாத
கொழு சுடரே–சிறந்த தேஜஸ்ஸாயிருப்பவனே!
எங்கள் நம்பீ–எங்களுடைய குறையை நிரப்பவல்ல பூர்ணனே!
சிந்தாமணியே–நினைத்த மாத்திரத்தில் எல்லாவற்றையும் கொடுத்தருள வல்லவனே!
திருவேங்கடம் மேய எந்தாய்–திருமலையிலெழுந்தருளியிருக்கும் பெருமானே!
வந்தாய்–என்பக்கல் வந்தாய்;
என் மனம் புகுந்தாய்–எனது நெஞ்சினுள்ளே புகுந்தாய்;
மன்னி நின்றாய்–உள்ளேயே பொருந்தி நின்றாய்;
இனி–இனிமேல்
யான்–அடியேன்
உன்னை என்றும் விடேன்–உன்னை ஒருநாளும் விடமாட்டேன்.
