என் தாமரை கண்ணா–செந்தாமரைபோன்ற திருக்கண்களையுடைய எனது தலைவனே!
தூங்கு ஆர் பிறவிக்கள்–சஞ்சலம் மிக்க பிறப்புக்களிலே
இன்னம் புகபெய்து–(இதுவரைபட்டது போதாமல்) இன்னமும் புகும்படி போட்டு
வாங்காய் என்று சிந்தித்து–என்னை மீட்காதிருந்திடுவையோ? என்று கவலை கொண்டு
நான் அதற்கு அஞ்சி–நான் அப்பிறவித்துன்பத்திற்கு அச்சமுறுதலால்
பாம்போடு ஒரு கூரையிலே பயின்றாப்போல்–பாம்பினுடனே ஒருவீட்டிலே பழகி வசிப்பதுபோல
தாங்காது உள்ளம் தள்ளும்–(பல பொல்லாங்குகட்கு இடமான உடலோடுகூடி வாழ்தலைப்) பெறாமல் என்மனம் தடுமாறுகின்றது.
