சீர்ஆர்பொழில் சூழ்ந்து அழகாய தில்லை திரு சித்ர கூடத்து–சிறந்த சோலைகளால் சூழப்பட்டு அழகுபெற்ற தில்லைத் திருச்சித்திர கூடத்திலே
உறை செங்கண் மாலுக்கு–நித்யவாஸம் பண்ணுகிற புண்டரி காக்ஷனான பெருமான் விஷயமாக,
ஆராத உள்ளத்தவர் கேட்டு உவப்ப–எவ்வளவு பகவதநுபவம் பண்ணினாலும் திருப்தி பிறவாத நெஞ்சை யுடையரான அன்பர்கள் கேட்டு ஆநந்திக்கும்படி,
அலைநீர்உலகுக்கு அருளே புரியும்–கடல் சூழ்ந்த இவ்வுலகத்திலுள்ளார்க்கு அருள் செய்யுமவராய்
கார்ஆர்புயல் கை கலிகன்றி–காளமேகம்போல் உதாரரான திருமங்கையாழ்வார் (அருளிச்செய்த)
குன்றா ஒலி மாலை ஓர்ஒன்பதோடு ஒன்றும் வல்லார்தாம்–குறையாத ஓசையை யுடைத்தான சொல்மாலையாகிய் இப்பத்துப் பாசுரங்களையும் ஓதவல்லவர்கள்,
பார்ஆர்உலகம் அளந்தான் அடி கீழ்–பூமியையும் ஸ்வர்க்காதிலோகங்களையும் அளந்தவனான பெருமானுடைய திருவடிவாரத்திலே
பல காலம் நிற்கும்படி வாழ்வர்–நெடுங்காலம் அடிமைசெய்து நிற்கும்படி வாழப் பெறுவர்.
